Per repreguntar, té la paraula l'il·lustre senyor diputat. Miri, conseller, en el darrer Ple vostè va compartir que s'aprovés el següent acord: Prohibir de manera immediata els sometents. Ens referim a aquells pagesos que de forma periòdica els roben en les seves propietats i que volen col·laborar amb els Mossos d'esquadra per evitar precisament això, que els robin. Miri, conseller, la policia està per enxampar els lladres i evitar els robatoris, i vostè, amb la seva decisió, dedicarà els Mossos d'Esquadra a vigilar els pagesos, que només demanen que no els robin. Tots els grups parlamentaris, excepte el Partit Popular, es preocupen molt de criminalitzar els pagesos però parlen molt poc dels lladres i del que hem de fer perquè aquests vagin a la presó. Ara resulta que els dolents són els pagesos. Miri, el món al revés. Tornen les polítiques de seguretat del tripartit. Conseller, vostè pren decisions molt ràpidament perquè es vegi que adopta polítiques contràries a les que va impulsar el conseller Puig. Vostè s'apropa a les polítiques del conseller Saura i fuig com gat escaldat de les polítiques del conseller Puig. Compartim que la responsabilitat de la seguretat és de la policia, que cal incrementar els agents destinats a l'àmbit rural, que és imprescindible una actuació preventiva i no només reactiva, però no compartim, conseller, que els ciutadans no puguin vetllar perquè no els robin. No compartim que no puguin col·laborar amb els Mossos d'acord amb la llei per evitar robatoris. El Partit Popular no dirà mai als ciutadans que han d'aguantar que els robin sense fer res i que s'ho quedin mirant. Direm als pagesos que, d'acord amb la llei, col·laborin amb la policia per evitar els robatoris, i al Govern li exigirem que augmenti els agents que destina a l'àmbit rural, que incrementi les actuacions preventives i que garanteixi la seguretat, que aquesta és la seva responsabilitat. Mirin, quan han treballat conjuntament dins la legalitat la policia i els pagesos, les coses han millorat substancialment. Per això, la pregunta és clara: per què prohibeixen als pagesos que col·laborin amb la policia per evitar robatoris? Mentre els pagesos els reclamen diàleg –li reclamen diàleg, conseller, a vostè–, vostès els el prohibeixen. Gràcies, senyora presidenta.
