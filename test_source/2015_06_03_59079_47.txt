Té la paraula, per respondre, el president de la generalitat. Gràcies, senyora presidenta. Senyor diputat, si no ho recordo malament, el conjunt de l'Estat espanyol està en una situació financera molt complicada, molt per sobre dels dèficits que tenen la majoria dels estats de la Unió Europea. És així, o no? Bé. Vostè ha vist que hagin tancat algun centre de l'Institut cervantes? Doncs, miri, l'Institut Cervantes serveix per promocionar la llengua espanyola. I, per tant, si del que es tracta és de no promocionar cap llengua, que tanquin tots els Cervantes. Però això, evidentment, vostè no ho dirà. Sap per què no ho dirà? Sap per què no ho dirà, senyor Rivera? Perquè en el fons a vostè el que el molesta és que es promocioni la llengua catalana probablement. I, entre altres coses, voldria recordar que l'origen de la seva formació és precisament aquest. La seva formació va néixer, uns quants anys enrere –perquè a Catalunya ja els coneixen molt; a Espanya encara els coneixen poc, però a Catalunya els coneixen molt–, vostès van néixer per carregar-se el sistema d'immersió lingüística. I ara, evidentment, com que són fidels als seus orígens, segueixen insistint exactament en la mateixa línia. Això que vostè denuncia ho hem fet sempre, senyor Rivera, s'ha fet sempre. Quan vostès van començar la seva acció política a Catalunya, això ja es feia i es continua fent, exactament igual que l'estat espanyol promociona la llengua espanyola. exactament igual –exactament igual. Ara, si vostè considera que el fet de posar publicitat en determinats mitjans de comunicació els condiciona, deixi'm dir-li aleshores una cosa: això diu molt poc a favor de la professionalitat periodística d'aquest país, que veig que vostè posa en dubte totalment. Perquè, si resulta que per fer publicitat en un mitjà –com tanta publicitat tenen aquests mitjans, per altra banda, d'empreses privades– els condiciona en la seva acció periodística, diu molt poc, segurament, del judici que vostès tenen del món periodístic d'aquest país.