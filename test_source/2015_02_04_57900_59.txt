Té la paraula per respondre el molt honorable president. Gràcies, senyora presidenta. Senyor Lucena, li repeteixo el mateix: no pot ser més transparent, ja li dic, hi ha una reivindicació política que aquests ingressos són deutes de l'Estat espanyol amb Catalunya. Els hem de posar o no els hem de posar? I ho saben ells perfectament, i ens han aprovat el Pla econòmic i financer. Aleshores, senyor Lucena, de què estem parlant? Està parlant el president. Vostès ja han tingut el seu torn. Ara, hi hauria engany si jo li estigués explicant una altra història, però li estic explicant la veritat, i el conseller Mas-Colell, quan ho escriu, escriu exactament això. Ara, aleshores parlem d'aquestes coses que vostè diu que són gravíssims incompliments o enganys colossals, etcètera. Miri, jo recordo a finals de l'any dos mil deu, quan jo vaig arribar a la presidència de la Generalitat... –perdoni, només fa quatre anys d'això, home–, resulta que en aquell moment s'havia de complir un objectiu de dèficit i van dir que el complirien, l'objectiu de dèficit, i quan vàrem arribar allà resulta que s'havien equivocat no una mica, sinó pel doble, és a dir, l'havien doblat. Vostès van fer un engany colossal a tothom en aquell moment? Perquè vostès ja havien fet els comptes d'aquell any, ja s'estava acabant. Per tant, no ens parli d'enganys colossals; estic disposat a encaixar moltes coses, però algunes, senyor Lucena, encara tinc una mica de memòria per recordar com estaven.